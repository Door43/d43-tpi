====== Baibbel  Stori i Kam LonG: Stat 6-8 ======



{{https://api.unfoldingword.org/obs/jpg/1/en/360px/obs-en-03-01.jpg}}

Longpela taim i go pinis na planti manmeri i kamap na i stap long olgeta hap graun. Dispela lain ol i mekim planti kainkain pasin nogut.  God i no amamas long ol na em i tingting long bagarapim olgeta hap graun long bikpela tait wara.



{{https://api.unfoldingword.org/obs/jpg/1/en/360px/obs-en-03-02.jpg}}

Tasol, God i amamas long Noa.  Em wanpela tasol em i stretpela man i stap wantaim olgeta manmeri nogut.  God i tokim Noa long bikpela tait wara em i tingting long salim i kam.  Olsem na em i tokim Noa long wokim wanpela bikpela sip.



{{https://api.unfoldingword.org/obs/jpg/1/en/360px/obs-en-03-03.jpg}}

God tokim Noa long wokim sip olsem.  Longpela bilong em i mas 140 mita na long namel bilong em i mas 23 mita na longpela i go antap i mas 13.5 mita.  Em i tokim Noa long wokim sip wantaim diwai.  Na tu, God i tokim Noa long wokim tripela hap i go antap long sip wantaim windo tu.  Noa na meri bilong em na tripela pikinini man na meri bilong ol na olgeta kainkain abus bai i go insait long sip na ol bai i  stap gut long taim bilong bikpela tait wara.



{{https://api.unfoldingword.org/obs/jpg/1/en/360px/obs-en-03-04.jpg}}

Noa i bihainim tok bilong God olsem na em na tripela pikinini man bilong em ol i wokim sip olsem God i bin tokim em.  Ol i wokim sip long planti yia long wanem sip em i bikpela.  Noa i tokim ol manmeri long bikpela tait wara bai kamap na em i tokim ol long tanim bel na i go long God, tasol ol i no bilipim em na ol i sakim tok bilong Noa.



{{https://api.unfoldingword.org/obs/jpg/1/en/360px/obs-en-03-05.jpg}}

God i tokim Noa na lain bilong em long bungim planti kaikai na putim insait long sip.  Dispela kaikai em bilong Noa na lain bilong em wantaim olgeta abus bai i stap insait long sip.  Taim olgeta samting i redi pinis, God i tokim Noa na meri bilong em na tripela pikinini man bilong tupela wantaim meri bilong ol, olsem em i taim bilong i go insait long sip na 8-pela manmeri tasol i go insait long sip.



{{https://api.unfoldingword.org/obs/jpg/1/en/360px/obs-en-03-06.jpg}}

God i salim wanpela man na wanpela meri bilong olgeta kain abus na pisin long i go long Noa na  i go insait long sip. Olgeta gutpela abus na pisin bilong wokim ofa long God tasol. God i salim  kainkain 7-pela man na 7-pela meri animal long i go long Noa na i go insait long sip.  Olgeta bai i go insait long sip na stap gut taim bikpela tait wara i kamap na bagarapim olgeta laip long graun. Taim olgeta i go insait long sip pinis, God yet i pasim dua bilong sip.



{{https://api.unfoldingword.org/obs/jpg/1/en/360px/obs-en-03-07.jpg}}

Bihain ren i stat long pundaun. Em i ren i go i go na i no pinis. Tasol em i ren i go inap long 40 de. Wara i pulap antap long graun na insait long graun.  Tait wara i karamapim olgeta graun wantaim olgeta maunten.



{{https://api.unfoldingword.org/obs/jpg/1/en/360px/obs-en-03-08.jpg}}

Olgeta samting i stap laip long graun i dai pinis, tasol olgeta manmeri na abus i stap insait long sip, olgeta i stap laip.  Sip i trip long wara na em i helpim olgeta lain i stap insait long sip. Ol i no lus long wara na i dai.



{{https://api.unfoldingword.org/obs/jpg/1/en/360px/obs-en-03-09.jpg}}

Ren i pundaun long graun inap long 40 de na pinis na bihain sip i trip antap long wara inap long 5-pela mun.  Long dispela taim wara i wok long go daun na wanpela de sip i pas long wanpela maunten.  Tasol planti hap graun i stap yet insait long wara.  Bihain long 3-pela mun moa het bilong ol maunten i kamap ples klia.



{{https://api.unfoldingword.org/obs/jpg/1/en/360px/obs-en-03-10.jpg}}

Bihain long 40 moa de, Noa i laik save graun i drai pinis o nogat, olsem na em i salim wanpela pisin kotkot i go long painim drai graun. Tasol dispela pisin kotkot i no painim sampela hap drai graun.



{{https://api.unfoldingword.org/obs/jpg/1/en/360px/obs-en-03-11.jpg}}

Sampela taim bihain, Noa i salim wanpela pisin balus long painim sampela hap drai graun.  Tasol pisin balus i no lukim sampela hap drai graun, olsem na em kam bek gen long Noa.  Bihain long wanpela wik, Noa i salim pisin balus gen. Long dispela taim, em i kam bek gen wantaim wanpela liklik han bilong diwai oliv insait long maus bilong em. Noa i save wara em i wok long go daun na olgeta graun na gras i wok long gro gen.



{{https://api.unfoldingword.org/obs/jpg/1/en/360px/obs-en-03-12.jpg}}

Noa i wet long wanpela moa wik na em i salim pisin balus namba 3 taim gen. Tasol long dispela taim pisin i painim drai graun long malolo olsem na en i no kam bek gen long Noa.  Noa i save, planti hap graun i bin drai pinis.



{{https://api.unfoldingword.org/obs/jpg/1/en/360px/obs-en-03-13.jpg}}

Tupela mun bihain, God i tokim Noa, "Yu na lain bilong yu wantaim olgeta abus i ken lusim sip nau.  Yupela i ken karim planti pikinini na tumbuna pikinini na pulumapim olgeta hap graun." Olsem na Noa na lain bilong em ol i lusim sip na kam autsait long sip.



{{https://api.unfoldingword.org/obs/jpg/1/en/360px/obs-en-03-14.jpg}}

Bihain, Noa i kam autsait long sip na sanap long graun, em i wokim ofa long God wantaim sampela abus i gutpela long wokim ofa long em. God i amamas long Noa na em i blesim Noa na lain bilong em.



{{https://api.unfoldingword.org/obs/jpg/1/en/360px/obs-en-03-15.jpg}}

God i tokim Noa olsem, "Mi promis, bai mi no inap bagarapim graun gen long bekim pasin nogut bilong ol manmeri. I tru, ol i mekim pasin nogut taim ol i liklik, tasol mi bai no inap bagarapim gen olgeta graun long tait wara."



{{https://api.unfoldingword.org/obs/jpg/1/en/360px/obs-en-03-16.jpg}}

Na God i wokim nambawan renbo long skai olsem promis em i bin mekim. Olgeta manmeri bai tingim prromis God i bin mekim.



// 3. Bikpela Wara Tait //